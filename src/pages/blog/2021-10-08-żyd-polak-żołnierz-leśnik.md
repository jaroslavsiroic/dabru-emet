---
templateKey: blog-post
title: Żyd, Polak, żołnierz, leśnik
date: 2021-10-08T13:03:10.786Z
description: Dany artykuł opisuje życiorys znamienytej Polskiej rodziny Berka i
  Joselewicza. Przekazany przez członka naszego Centrum, Jacka Frankowskiego
featuredimage: /img/products-grid3.jpg
tags:
  - Polak
  - Leśnik
  - Żyd
  - Żołnierz
---
***„Nie szacherką nie kwaterką lecz się krwią dorobił sławy”*. Słowa te, wzniosłe i wymowne, są fragmentem inskrypcji z kamiennego nagrobka jednego z, niewątpliwie, najbardziej zasłużonych dla sprawy polskiej przełomu XVIII i XIX stulecia. Mowa tu o [Berku Joselewiczu](https://en.wikipedia.org/wiki/Berek_Joselewicz). Bo któż z nas, choć raz, nie zetknął się z tym nazwiskiem, widniejącym na ulicznych tablicach kilkudziesięciu miast w Polsce? Ale czy ktoś z nas słyszał o jego potomku? Oto jego historia…**

![](/img/products-grid2.jpg "Test tytuł")

[Józef Berkowicz](https://en.wikipedia.org/wiki/J%C3%B3zef_Berkowicz), zwany tak od imienia swojego ojca, urodził się na Pradze w 1789 r. W dzieciństwie odebrał żydowskie wykształcenie, a w wieku 20 lat, idąc w ślady ojca, wstąpił do Armii Księstwa Warszawskiego, z którą walczył w wojnie z Austrią. Razem z ojcem wziął udział w bitwie pod Kockiem, w której ten poległ (prawdopodobnie 5 lub 8 maja 1809 r.). Następnie, w randze porucznika, uczestniczył w wyprawie Napoleona na Moskwę w 1812 r. Za swoje zasługi w bitwach m.in. pod Mirem, Możajskiem i Czarykowem wyniósł wiele odznaczeń, w tym Legię Honorową ze Złotym Krzyżem. Berkowicz, jak podaje Ernest Łuniński w swojej publikacji „Berek Joselewicz i jego syn. Zarys historyczny. Z ilustracyami w tekście”, zawdzięcza tej wyprawie również *„zrujnowane zdrowie i wstrząśnienia na widok okropności pogromu i pamiętnego odwrotu armii, zniszczonej przez mrozy i głód”*. Przeszedł wkrótce do Pułku Krakusów wojsk Księstwa Warszawskiego. Pod dowództwem płk Józefa Dwernickiego walczył pod Georgenwalde, Neustadt i Frohburg. Odniósł łącznie 16 ran, które uczyniły go *„kaleką niezdolnym do spełniania powinności żołnierskiej”*. Został przeniesiony do drugiego pułku ułanów, ale nie na długo. W 1815 r. zrzucił żołnierski mundur i dzięki staraniom ministra wyznań i oświaty Księstwa Warszawskiego, Stanisława Potockiego, otrzymał posadę podleśnego w lasach rządowych Rogóżno.

Wraz z utworzeniem Królestwa Polskiego, znajdującego się pod berłem i butem cara Rosji Aleksandra I, Józef Berkowicz popadł w nędzę. Mimo przysługującej mu emerytury po poległym ojcu, którą wyznaczył mu jeszcze książę warszawski Fryderyk August, nie mógł związać końca z końcem, a utrzymanie sześciorga dzieci stało się nie lada wyzwaniem. Starając się o posadę trafił w 1819 r. do Broku, gdzie został mianowany podleśnym w dobrach skarbowych. Nie oznaczało to końca zmartwień byłego oficera. Władze wstrzymały wypłatę emerytury. Dopiero 4 stycznia 1820 r. książę Zajączek, namiestnik Królestwa, zniósł zakaz wypłaty należnego zasiłku. Szczęście nie trwało jednak długo. Berkowicz trafił do leśnictwa Ostrołęka, gdzie odznaczał się obowiązkowym podejściem do służby, za co odbierał pochwały od przełożonych, jako *„najpilniejszy i najzdolniejszy”*. Nie był to jednak ostateczny cel Berkowicza, którego ciągnęło z tego kurpiowskiego odludzia do większego świata. Starał się o przeniesienie w okolice Warszawy, tak aby mógł posłać dzieci do szkoły *„a nie chować dziko w zamarłych ustroniach”*. Starania jego wywarły jednak przeciwny skutek do zamierzonego, trafił do leśnictwa Przasnysz. Być może wywołało to w nim wewnętrzny bunt, który uzewnętrznił się w wywiązywaniu się z obowiązków służbowych. Rozpoczęły się wówczas represje skierowane w stronę Berkowicza, w tym donos burmistrza Janowa, mówiący o tym, jakoby jego matka, będąca beneficjentką emerytury po Berku Joselewiczu, zmarła, a kobieta mieszkająca z Berkowiczem została podstawiona w celu uratowania zapomogi. Władze zarekwirowały meble oraz pieniądze Berkowicza, będące rzekomym pokryciem strat skarbu państwa. Miało to być również próbą zniesławienia dobrego imienia oskarżonego. Dla udowodnienia swojej niewinności, udał się na Litwę, gdzie u jego siostry Lei przebywała chwilowo jego matka. Zdobył świadectwo potwierdzające jej tożsamość, które wystawił cywilny gubernator wileński, Horn. Dowody jednak nie przekonały urzędników, a w dodatku został oskarżony o defraudację rządowych pieniędzy, opieszałość i nielegalną sprzedaż drewna. W 1830 r. został zawieszony w obowiązkach urzędnika leśnego. Rozpoczęły się wówczas procesy o rehabilitację dobrego imienia Berkowicza w sądach województwa płockiego i augustowskiego. Powołując się na swoje oraz ojca zasługi, Berkowicz próbował odsunąć od siebie zarzuty wysuwane przez jego przeciwników. Niestety wybuch Powstania Listopadowego zniweczył jego wysiłki. Wówczas jednak naczelne władze uznały bezzasadność wysuwanych zarzutów i w styczniu 1831 r. wypłacono mu zaległą pensję i emeryturę z *„uwagi na moralne postepowanie podawcy, a stąd niejako prawdę twierdzeń jego”*.

Berkowicz nie powrócił już na urząd leśny, gdyż w lutym 1831 r. wstąpił do wojska w randze szefa szwadronu Pierwszego Pułku Mazurów. Razem z ojcem żołnierski mundur przywdział syn – Leon. Razem z porucznikiem Stanisławem Herniszem postanowił utworzyć pułk starozakonnych. Pomysł nie przypadł do gustu zarówno przedstawicielom środowisk żydowskich, jak i władzom Powstania Listopadowego. Starania o utworzenie żydowskiej kawalerii, wzorem tradycji swojego ojca, ogłosił w odezwie do współwyznawców 21 grudnia 1830 r.: *„A gdy Bóg, który czuwa nad Polską, uwieńczy pomyś\[l]nym skutkiem szlachetne Polaków usiłowania w odzyskaniu wolności, jeśli zwycięski orzeł biały roztoczy swe opiekuńcze skrzydła nad Polską, wtenczas was czekają uśmiechające się nadzieje, wtenczas szlachetny naród polski, ceniąc wasze poświęcenie się, z braterskim uściskiem was powita i zrobi uczestnikami wszelkich praw i swobód, do których uczestnictwa już was dotąd, przez moralne rozwinięcie wychowania waszego, przez ludzkość tchnące usiłowania doprowadzić i was na to dostoje\[ń]stwo godnych synów wspólnej ojczyzny, wynieść starał się. Niech żyje Polska, nasza Ojczyzna!”*. Powstanie spędził Berkowiczowi pod dowództwem Samuela Różyckiego, głównie na Litwie, gdzie awansował na majora i został przydzielony do instruktorskiego korpusu oficerskiego. Razem z synem Leonem, będącym wówczas podporucznikiem Legii litewskiej, oraz generałami Różyckim i Kamińskim, został internowany przez władze austriackie w Zatorze. Z internowania udał się na emigrację do francuskiego Besançon, gdzie działał zakład dla polskich uchodźców wojennych. Jego następnym przystankiem była Wielka Brytania. Zamieszkał w Londynie, a dla uciszenia wewnętrznego rozdarcia spowodowanego nieszczęściem Polski, chwycił za pióro i stworzył opowieść o arystokracie Melsztyńskim, napoleońskim ułanie, który zwabiony do ojczyzny został podstępnie wysłany na Sybir. Opowiadanie, mimo niewielkiego kunsztu literackiego autora, miało za zadanie ukazać *„w czem była istota rosyjskiego rządu i czem jest”*, i co Berkowiczowi przedstawić się udało.

Józef Berkowicz zmarł 8 grudnia 1847 r. w Liverpoolu. Wdowa po nim żyła w biedzie i nędzy w Paryżu, gdzie utrzymywała się z pomocy charytatywnej. Synowie jego – Leon i Józef – wybrali dalszą emigrację i popłynęli do Ameryki, gdzie być może po dziś dzień żyją potomkowie żydowskiego oficera nieświadomi dokonań swoich przodków.

Damian Piekarski

Specjalista Służby Leśnej

Nadleśnictwo Ostrołęka

tel. 570 787 456

e-mail: damian.piekarski@olsztyn.lasy.gov.pl